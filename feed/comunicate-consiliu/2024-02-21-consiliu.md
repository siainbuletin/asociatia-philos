---
layout: post
title:  "Poziție Oficială privind ședința Senatului din data de 21.02.2024"
---

În cadrul ședinței Senatului Universitar din data de 21.02.2024, a fost discutat un memoriu adresat de către Studenții Reprezentanți din Consiliul Facultății de Filosofie cu privire la anumite posibile nereguli privind desfășurarea alegerilor pentru funcția de Decan al Facultății de Filosofie.

Salutăm inițiativa Studenților Reprezentanți de a semnala probleme ce ar putea viza buna funcționare a Facultății de Filosofie și disponibilitatea Senatului de a supune la vot separat validarea funcției de decan al Facultății de Filosofie, deoarece demonstrează că vocea studenților rămâne un factor decizional importat pentru Universitatea din București.

Cu toate acestea, găsim anumite afirmații din cadrul ședințelor Senatului ca fiind profund îngrijorătoare și ne dorim o lămurire promptă a acestora.

În primul rând, la momentul discuțiilor privind memoriul înaintat de către Studenții Reprezentanți, a fost menționată o pretinsă înregistrare a ședinței Consiliului Facultății din data de 23.01.2024, în care au fost votați candidații pentru funcția de decan și la care face referire memoriul. Cu toate acestea, conform Studenților Reprezentanţii din Consiliu, aceștia nu și-au dat acordul și nu au fost înștiințați cu privire la înregistrarea ședinței.

În al doilea rând, în cadrul ședinței de Senat s-a sugerat că Studenții Reprezentanți din Consiliu ar fi cauzat diferența de voturi dintre domnul Prof. univ. dr. Viorel Vizureanu, numit decan al Facultății de Filosofie și domnul Prof. univ. dr. Constantin Stoenescu. Considerăm astfel de afirmații profund îngrijorătoare având în vedere faptul că voturile pentru validarea candidaturilor pentru funcția de decan au fost secrete, în conformitate cu Art. 86, punctul 1, din Carta Universitară. Sperăm ca aceste afirmații să nu reprezinte compromiterea caracterului anonim al votului din Consiliul Facultății.

Solicităm o clarificare cât mai promptă cu privire la faptele prezentate deoarece considerăm că acestea ar putea reprezenta un impediment pentru dorința de implicare activă în comunitatea universitară a studenților Facultății de Filosofie.

Mai jos sunt atașate memoriul întocmit de Studenții Reprezentanți din Consiliul Facultății de Filosofie și răspunsul cadrelor didactice.

![documentul din consiliu](asociatia-philos/assets/documente/240214-memoriu-si-raspuns.pdf)